    The  Mechanic : ช่างเครื่อง
    คุณจัดการและปรับตัวเข้ากับสถานการณ์โดยประยุกต์ใช้เหตุผลและวิธีการที่เหมาะสม ตามสภาพความเป็นจริง คุณตระหนักถึงสิ่งรอบตัวที่กำลังดำเนินไป และสามารถตอบสนองได้อย่างรวดเร็ว เพื่อให้ผลลัพธ์ที่เกิดขึ้นเป็นผลดีต่อตัวคุณเอง
    คุณเป็นคนตรงไปตรงมา เอาจริงเอาจัง และซื่อสัตย์ คุณชอบทำสิ่งใหม่ๆให้เกิดขึ้น มากกว่าการรักษาสิ่งเดิมๆ คุณเข้าใจสิ่งต่างๆเป็นอย่างดี ไม่เสแสร้ง และมีหัวคิดวิเคราะห์ คุณมักจะตัดสินใจตามความคิดเหตุผลของตัวคุณเอง ตามมุมมองของคุณ
    คุณไม่ชอบการถูกบังคับ และไม่ชอบทำงานตามระบบหรือตามกำหนดการ คุณชอบคาดการณ์ความจำเป็นเร่งด่วน และกำหนดแผนตรงไปตรงมาเพื่อตอบสนองความจำเป็นเร่งด่วนนั้น
    คุณเป็นคนชอบสงสัยและช่างสังเกต และจะยอมเชื่อก็ต่อเมื่อได้เห็นข้อมูลที่ชัดเจนเชื่อถือได้เท่านั้น คุณสามารถใช้ข้อมูลที่มีอยู่ให้เป็นประโยชน์ได้เป็นอย่างดี คุณเป็นคนเงียบและค่อนข้างไว้ตัว ชอบปลีกตัวและมักจะขี้อาย ยกเว้นกับเพื่อนที่สนิทจริงๆ
    คุณทำงานโดยอาศัยแรงกระตุ้น คุณเรียนรู้ได้ดีเมื่อได้สังเกตจากสถานการณ์จริงด้วยตัวคุณเอง คุณมีชีวิตชีวาถ้าได้พบความตื่นเต้นหรือได้ออกกำลัง เช่นกีฬาหรือกิจกรรมกลางแจ้ง คุณเป็นนักแก้ปัญหาที่ดี เป็นผู้นำโดยการปฏิบัติเป็นตัวอย่าง คุณไม่ชอบการถูกควบคุมอย่างเข้มงวด
    สำหรับคุณแล้ว การทำในสิ่งที่คุณสนใจมีความสำคัญมาก คุณจะหาเงินและเวลาเพื่อมาใช้ในงานอดิเรกของคุณ ไม่ว่างานอดิเรกของคุณจะเป็นอะไร คุณจะชอบหาอุปกรณ์ที่ใหม่ที่สุดดีที่สุดมาใช้อยู่เสมอ
    ในเรื่องความรัก คุณหาเพื่อนคู่ใจที่ให้อิสรเสรีแก่คุณ โดยเฉพาะคนที่ให้คุณได้ทำงานอดิเรกที่คุณสนใจ หรือไม่อย่างนั้น ก็ทำงานอดิเรกนั้นด้วยเลย คุณให้ความสนใจกับรายละเอียดที่เพื่อนคู่ใจของคุณชอบ และชอบทำให้ตื่นเต้นด้วยของขวัญ คุณชอบแสดงความรู้สึกของคุณด้วยการกระทำมากกว่าคำพูด
    เมื่อคุณผิดหวังในความรัก คุณเก็บมันไว้คนเดียว คุณจะไม่ยอมล้มเลิกความสัมพันธ์โดยง่าย จนกว่าคุณจะยอมจำนนด้วยหลักฐาน แต่เมื่อความสัมพันธ์สิ้นสุดลง คุณก็จะไม่ผูกใจเจ็บ
 
สิ่งที่ควรระวัง : คุณแบ่งปันความรู้สึกคุณได้ยาก ควรมองหาวิธีลัด ลองพักผ่อนและทำตัวขี้เกียจเสียบ้าง เวลาวางแผนควรทำเป็นขั้นเป็นตอน อย่าเก็บสิ่งสำคัญไว้กับตัวคุณเองคนเดียว คุณอาจจะรับข้อมูลข่าวสารมากเกินไปกว่าที่คุณจะรับไหว คุณอาจจะลังเลในการตัดสินใจ ทำให้ดูเหมือนว่าคุณไม่มีทิศทาง อย่าหันเหไปทำงานใหม่จนกว่างานเดิมจะสำเร็จผลเสียก่อน
 
อาชีพที่เหมาะสมกับลักษณะบุคลิกภาพ : ช่างฝีมือ งานใช้กำลัง ช่างก่อสร้าง ช่างเครื่องยนต์ ผู้รักษาความปลอดภัย นักสถิติ เทคนิค ธุรกิจ/การเงิน การค้า เกษตรกร ช่างกล ช่างไฟฟ้า วิศวกร นักทันตอนามัย นักสืบราชการลับ